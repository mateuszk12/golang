
    
MRUFKI

Pracowite mrówki
Istnieje bardzo ciekawa klasa problemów, które można rozwiązać korzystając z tzw. algorytmów mrówkowych. Chodzi o takie na przykład problemy jak znajdowanie drogi w labiryncie lub wyszukanie najkrótszej trasy pomiędzy miastami (problem Komiwojażera). Ponieważ możliwa staje się już dla nas praca w grafice, i rysowanie po ekranie punktów, kresek lub obszarów, możesz napisać program do symulacji mrowiska. Oto jak mogłoby to wyglądać:
Poziom 1.
Program ma otwierać okno graficzne na ekranie o zadanym rozmiarze, np. za pomocą opcji -maxx 1024 -maxy 512 (obie opcje mogą mieć wartości domyślne, nie muszą być podane, a oznaczają odpowiednio szerokość i wysokość okna - możesz nawet pozwolić, aby były skrócone do -w X -h Y, gdzie X i Y to liczby). Program powinien otworzyć takiej wielkości okno, lub jeżeli to niemożliwe, wyświetlić odpowiedni komunikat. Możesz do tego celu wykorzystać dowolną bibliotekę graficzną (np. SDL2), chociaż każda inna, która u Ciebie zadziała też jest OK. Po otwarciu okna program powinien zaczekać na zamknięcie okna myszką, wciśnięcie Alt+F4 albo np. określonego klawisza, np. Q.
Poziom 2.
W oknie otwartym w poprzednim punkcie rysujemy błądzący losowo punkt, ustawiony początkowo w środku. Punkt ten powinien mieć jakiś kolor, np. biały, a kolor tła okna powinien być np. czarny. Możesz dobrać te kolory inaczej, ale ważne jest, aby kontrolować widoczność i dobry kontrast. Punkt powinien poruszać się losowo - możesz np. w pętli zamalowywać stary punkt kolorem tła, i rysować nowy po jego lekkim losowym przesunięciu (tak, tutaj znowu trzeba losować liczby - akurat w tym przypadku fajnie może działać funkcja rand.Intn). Program powinien działać tak długo, aż rysowany przez Ciebie punkt "dotknie" krawędzi, lub naciśnięty zostanie klawisz kończący program. Ten poziom zadania ma Ci pozwolić opanować rysowanie po ekranie oraz wstępną animację.
Poziom 3.
Na tym poziomie spróbuj umieścić na swoim oknie zestaw takich poruszających się punktów. Przykładowo, możesz do programu dodać opcję -count X, która umożliwi określenie ile ma być ruchomych obiektów, które będą następnie rysowane tak, jak w porzednim punkcie. Możesz nawet nadać im osobne kolory! W tym przypadku trzeba już jakoś wykombinować sposób zarządzania LISTĄ obiektów, które się poruszają - przecież one mają swoje własne współrzędne, mogą mieć swój kolor, każdy ma poruszać się losowo... Wyobraź sobie, że te małe obiekty to mrówki, i że można je przedstawić w programie jak niewielkie struktury z kilkoma polami. Każda taka mrówka może pamiętać swój własny stan! Zbiór mrówek, to cała symulacja pewnej społeczności oraz jej ruchów. Na tym poziomie możesz nie tylko określić że na ekranie mają biegać małe organizmy, ale też możesz określić, co się będzie działo, gdy jakaś mrówka zacznie próbować uciekać z planszy. Czyli - co zrobisz, gdy twój obiekt wylosuje położenie poza ekranem, poza oknem. Jedno rozwiązanie (naturalnie przychodzące do głowy) jest takie, że mrówka nie może wyjść poza okno - wystarczy zablokować położenia mniejsze i większe niż rozmiar planszy. Ale możesz zrobić też i tak, że mrówka będzie mogła przejść z jednej strony na drugą tak jakby się teleportowała (jest to nazywane zawinięcie) - wykorzystać tu można operację modulo do automatycznego wyliczenia położenia w nowym miejscu... 
Poziom 4.
Spróbuj zmienić sposób w jaki chodzą Twoje mrówki. Obecnie było to bardzo losowe. Ale prawdziwe mrówki chodzą inaczej: robią więcej kroków do przodu, niż na boki, idą po prostu w jakimś kierunku, a zmieniają go dość rzadko. Jak wymusić taki efekt? Jak zmienić program aby mrówki mogły chodzić w dowolnym kierunku i zmieniać go wolniej, co kilka kroków, zamiast w każdym kroku? Rozważ różne sposoby określenia co mrówka może zrobić: na przykład, czy zawsze będzie skręcać po zrobieniu 5 kroków na wprost? Czy skręci gdy natknie się na ścianę? Czy zmieni kierunek, gdy spotka inną mrówkę? Wszystkie takie decyzje będą wpływać na zachowanie Twojego systemu.
Poziom 5.
Dodaj do planszy możliwość sprawdzenia, co mrówka "widzi" przed sobą. Możesz to zrobić wykorzystując planszę po której chodzą mrówki (np. sprawdzając jaki jest kolor punktu w miejscu, do którego zmierza mrówka w kolejnym kroku). Możesz wprowadzić wewnętrzną planszę o rozmiarach Maxx, Maxy, która będzie przechowywać informację o tym, co jest w jakim miejscu planszy. Możesz zrobić aby plansza była podzielona na pola o rozmiarze dx,dy, i pozwolić mrówkom tylko na chodzenie po takich polach (upraszcza to wykrywanie otoczenia które mrówka ma widzieć). Pomyśl o tym, jak to zrobić tak, aby dać mrówkom swobodę i orientację w przestrzeni. Powinny one spokojnie sobie chodzić po planszy, przemierzając ją losowo. I powinieneś w miarę łatwo móc określić, czy w otoczeniu mrówki nie ma kogoś (innej mrówki lub brzegu planszy).
Poziom 6.
Dodaj do planszy w losowych miejscach nowe elementy: kamyki, lub listki, możesz też wymyśleć i zaprogramować kawałki np. jedzenia. Mrówki błądząc po planszy będą znajdować takie elementy. W tym punkcie należy zdecydować co się będzie działo gdy mrówka wejście na pole z takim obiektem. Albo co będzie, gdy mrówka dotknie takie pola zatrzymując się obok. Jak widzisz, sporo kreatywnych decyzji jest do podjęcia, nawet to, czy mrówki mogą zajmować to samo pole (zależnie od tego, co zdecydujesz, będzie trzeba to odpowiednio zaprogramować). Jeżeli mrówka znajdzie jedzenie, może je zjeść, podnosząc swój poziom energii. Podczas chodzenia energii może stopniowo ubywać. Jeżeli mrówka znajdzie listek, może zacząć go nosić ze sobą. Jeżeli w trakcie takiej podróży napotka kolejny listek, może odłożyć ten swój w miejscu obok nowo napotkanego, a potem oddalić się i przez pewien czas odpoczywać niczego nie podnosząc. Przemyślenie i oprogramowanie wszystkich możliwych sytuacji to dość ciekawa i skomplikowana sprawa. Napisanie jednak symulacji na tym poziomie daje naprawdę sporą satysfakcję.
Poziom 7.
Twój program na tym etapie i tak najprawdopodobniej korzysta z planszy, w której możesz przechowywać jakieś informacje pozycyjne. Spróbuj zaprogramować w takich właśnie komórkach planszy tzw. ślad feromonowy, który mrówki zostawiając chodząc. Mrówka (i stwierdzono to w badaniach) zostawia ślad ze specjalnych substancji o bardzo słabym zapachu (my, ludzie, tego nie czujemy, ale inne mrówki - tak). Szukając jedzenia lub listka mrówka zostawia za sobą ślad prowadzący do "domu" (jeżeli pozwolisz jej aby wychodziła z "mrowiska"). Ślad ten stopniowo słabnie. Jeżeli mrówka znajdzie listek lub jedzenie, używa tego śladu do powrotu, ale zostawia za sobą inny ślad: sygnał dla innych mrówek, że ścieżka, którą idzie prowadzi do zapasów. Inne mrówki trafiając na ten ślad mogą nim podążyć wzmacniając sygnał jeżeli znalezisko się potwierdzi.
Poziom 8.
Przeprowadź symulacje tworzenia się mrowisk oraz wyszukiwanie oraz znajdowanie pokarmu na planszach o skomplikowanym kształcie.
<https://teams.microsoft.com/l/message/19:57b903384d83472fae2b494c71cd3b0a@thread.tacv2/1681833774754?tenantId=2d9a5a9f-69b7-4940-a1a6-af55f35ba069&amp;groupId=bbe1f538-5d6b-490f-a164-3bdb47804e4a&amp;parentMessageId=1681833774754&amp;teamName=Go-INFp-2023-sem4&amp;channelName=Ogłoszenia&amp;createdTime=1681833774754&amp;allowXTenantAccess=false>